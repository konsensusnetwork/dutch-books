---
title: Bitcoin is niet dood
slug: bitcoin-is-niet-dood
date_published: 2020-11-19T11:44:32.000Z
date_updated: 2023-07-29T22:12:44.000Z
tags: 
    - Blog
excerpt: In tegenstelling tot wat de experten al sinds 2018 beweren, is Bitcoin springlevend. Bekende namen uit Wall Street maken hun allocatie in Bitcoin bekend.
---

De prijs van Bitcoin is de voorbije weken op kousenvoeten gestegen tot niveau's die doen terugdenken aan eind 2017. Voorzichtig klopt de digitale munt weer op de deur van het wereldwijd bewustzijn. De main-stream media pikt [voorzichtig](https://www.tijd.be/markten-live/nieuws/algemeen/bitcoin-snuffelt-opnieuw-aan-record/10266056) én [minder voorzichtig](https://www.hln.be/geld/het-goud-van-de-21ste-eeuw-citibank-verwacht-dat-koers-bitcoin-volgend-jaar-enorm-kan-stijgen~aca7c6cf/) het verhaal weer op. En dit terwijl zowat iedereen de munt na de bubbel in 2017 voor dood verklaard had.

"Bestaat dat ding nu nog?" Jazeker.

De voorbije maanden waren er al redelijk wat bekende namen die zich publiek uitspraken over hun investering. Paul Tudor Jones, een investeerder met ware legende-status, [gaf verschillende keren aan te investeren in het digitale goud](https://www.cnbc.com/2020/10/22/-paul-tudor-jones-says-he-likes-bitcoin-even-more-now-rally-still-in-the-first-inning.html). Ook Stan Druckenmiller [sprak zijn waardering uit](https://www.btctimes.com/news/stan-druckenmiller-bitcoin-cnbc-interview).

Microstrategy (NASDAQ:MSTR) [kondigde deze zomer aan](https://ir.microstrategy.com/node/21111/pdf) dat al het cash-geld op hun balans, meer dan $420 miljoen, omgezet werd in Bitcoin. Ook Square, Inc (NASDAQ:SQ), het betalingsbedrijf van Jack Dorsey (oprichter van Twitter), [kocht voor 50 miljoen aan Bitcoin om aan te houden op hun balans](https://images.ctfassets.net/2d5q1td6cyxq/5sXNrlEh2mEnTvvhgtYOm2/737bcfdc15e2a1c3cbd9b9451710ce54/Square_Inc._Bitcoin_Investment_Whitepaper.pdf).

Waarde-investeerder, Bill Miller, [adviseerde](https://www.forbes.com/sites/billybambrough/2020/11/09/wall-street-legend-bill-miller-strongly-recommends-bitcoin/) Bitcoin aan zijn klanten. Dit nieuws kwam na berichten eerder in het jaar dat zijn fonds van $22 miljard kijkt om een paar procenten van hun activa aan te houden in Bitcoin futures. Ricardo Salinas Pliego, derde rijkste Mexicaan, heeft een netto-vermogen van $12.3 miljard. Hij [gaf aan](https://www.bloomberg.com/news/articles/2020-11-18/billionaire-salinas-has-10-of-liquid-portfolio-in-bitcoin) dat hij 10% van zijn liquide investeringen in Bitcoin stopt.

Fidelity, één van de grootste vermogensbeheerders ter wereld, investeert in de industrie en in Bitcoin zelf. Ze [adviseren](https://www.btctimes.com/news/fidelity-report-small-bitcoin-allocation-boosts-portfolios) klanten om in hun investeringsportfolio een allocatie van 5% in Bitcoin te overwegen naast hun traditionele beleggingen in aandelen en obligaties op basis van historische data.

Terwijl grote namen zich uitspreken over hun allocaties in Bitcoin, verwijderen ze carrière-risico voor vermogensbeheerders en fonds-managers overal ter wereld. Binnen hun vakgebied heerst vaak een soort kudde-mentaliteit. Wie vandaag niet onderzoekt of een allocatie in digitaal goud wenselijk is, riskeert een paria te worden wanneer snelle beslissers hun rendementen opkrikken met de best presterende asset van de 21e eeuw.

---

Nee. Bitcoin is niet dood. Gemiddeld iedere tien minuten [klopt het hart](https://mempool.space/blocks) van het grootste decentrale netwerk ter wereld. Het ziet er voorlopig niet naar uit dat dit stil gaat vallen. Adoptie van Bitcoin is eenrichtingsverkeer. Wie genoeg onderzoek doet, heeft geen argumenten meer om géén allocatie te rationaliseren. Wanneer het 'klikt', keer je niet meer terug. Op naar 2021!
